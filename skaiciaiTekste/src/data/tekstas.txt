„Juodai dienai“ derėtų atidėti bent 10 proc. pajamų Kalbant apie nenumatytus finansinius sunkumus, dažnai pabrėžiama tam tikro dydžio santaupų – finansinio rezervo – svarba. Kokią sumą šiandien jos turėtų siekti ir pagal ką kiekvienas turėtų sau nusistatyti neliečiamos sumos ribą? Lietuvos banko Makroprudencinės analizės skyriaus vyresnioji ekonomistė Viktorija Grybauskaitė pabrėžia, kad, nepriklausomai nuo sunkmečio, kiekvienam siūloma turėti sukauptų atsargų nenumatytiems atvejams – tai turėtų būti likvidžios ir greitai reikiamu momentu panaudojamos santaupos.
„Siūloma sukaupti rezervą, kuris praradus pagrindinį pajamų šaltinį leistų išgyventi bent 6 mėn. Tačiau ši suma taip pat gali priklausyti nuo įvairių aplinkybių – pajamų tvarumo ir būtinųjų išlaidų, asmeninės finansinės padėties bei ekonominės aplinkos. Jei vyrauja didelis neapibrėžtumas, stiprėja rizika prarasti pajamas, patiriamos didelės būtinosios išlaidos, tuomet gali prireikti ir 6–12 mėn. pajamų rezervo“, – pataria V. Grybauskaitė.
Anot ekonomistės, jei iki šiol santaupų „juodai dienai“ neatidėdavote, reiktų stengtis taupymą įtraukti į būtinąsias išlaidas ir kiekvieną mėnesį tam atidėti bent 10 proc. gaunamų pajamų. „Remiantis Lietuvos banko atlikta gyventojų apklausa, nors didelė dalis apklaustų namų ūkių taupo siekdami atsidėti santaupų nenumatytiems atvejams ir galimam finansinės būklės pablogėjimui, tačiau didžioji dalis vis dar negalėtų iš jų išgyventi daugiau nei 3 mėnesius, kas atskleidžia, kad santaupų rezervai vis dar nėra pakankami“, – pastebi ekonomistė.

